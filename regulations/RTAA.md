# Regolamento Tecnico dell’attività Agonistica - Strada

- [I Norme amministrative](#I-norme-amministrative)
- [II Norme di effettuazione delle corse](#I-norme-di-effetuazione-delle-corse)

###### Art. 1
Il rilascio della tessera federale per tutte le categorie indicate dall’articolo 9 (Sezione Prima - Norme Amministrative - Titolo Primo) del presente Regolamento richiede da parte di ciascuno: a) impegno ad assicurare le più ampie condizioni di sicurezza nello svolgimento delle manifestazioni; b) preparazione tecnica e specifica professionalità.
E’ compito degli organismi federali competenti operare per il raggiungimento di tali condizioni.

###### Art. 2
Chiunque intenda svolgere una attività specifica nell’ambito di una manifestazione ciclistica federale deve essere in possesso della relativa tessera da rilasciarsi secondo le procedure emanate dalla F.C.I. e contenute nel Regolamento Organico.

###### Art. 3
Il possesso della tessera della F.C.I. comporta per tutti i tesserati l’impegno al rispetto, dello Statuto, del Regolamento di Giustizia e Disciplina, delle Norme Sportive Antidoping e di ogni altro Regolamento e normativa approvati dal Consiglio Federale.

###### Art. 4
Il versamento debitamente comprovato della tassa nella misura stabilita dal Consiglio Federale, da diritto per ogni categoria di tesserati alla copertura assicurativa stabilita dalla F.C.I. in relazione alla funzione svolta.

###### Art. 5
Ai tesserati della F.C.I. non è consentito svolgere attività in campo ciclistico in favore di società sospese o non affiliate alla F.C.I. I medesimi tesserati non possono svolgere qualsiasi attività in favore di federazione ciclistica straniera se non con specifica autorizzazione della F.C.I. Il tesserato FCI non può esserlo anche per altri Enti e/o altre Federazioni Straniere affiliate all’UCI.

###### Art. 6 (abrogato)

###### Art. 7
I Dirigenti nazionali, regionali e provinciali, nonché i componenti di Commissioni, hanno diritto agli speciali accrediti, previsti dalla società organizzatrice delle manifestazioni.

###### Art. 8
La tessera, documento d’identità ai soli fini sportivi, ha validità dal 1° gennaio al 31 dicembre di ogni anno, salvo proroghe. Nei casi specifici indicati dagli articoli successivi, il rilascio della tessera è subordinato all’abilitazione conseguita al termine della partecipazione ai corsi formativi, svolti dal Centro Studi d’intesa con i rispettivi organismi federali, secondo le norme deliberate dal Consiglio Federale.
Il rinnovo della tessera nei casi di cui al comma precedente è subordinato alla partecipazione ai corsi di aggiornamento. I cittadini stranieri, in possesso delle necessarie autorizzazioni in materia possono essere tesserati per Società ciclistiche italiane nel rispetto delle norme relative deliberate dal Consiglio Federale e delle direttive in materia emanate dal C.O.N.I.

###### Art. 9
Le tessere federali sono rilasciate per una delle seguenti categorie:
1) Atleti:
    - esordienti 1° anno
    - esordienti 2° anno
    - allievo
    - junior
    - under 23 maschi
    - élite
    - donna esordiente 1° anno
    - donna esordiente 2° anno
    - donna allieva
    - donna junior
    - donna élite

2) Motociclisti:
    - allenatori su moto
    - motociclisti, motostaffette;

3) Tecnici
    - direttore sportivo
    - tecnico nazionale
    - tecnico regionale

4) Meccanico

5) Sanitari
    - medici sociali
    - medici regionali
    - medici federali
    - medici squadre nazionali
    - massaggiatori, di Società e federali
    - collaboratori sanitari

6) Giudici di Gara

7) Direttori di corsa:
    - regionale - DCR
    - internazionale – DCI
    - professionisti - DCP

8) Addetto segnalazione aggiuntiva - ASA

9) Dirigenti:
    - dirigente nazionale, regionale e provinciale
    - componente del Consiglio Direttivo di Società

10) Presidente onorario e socio d’onore

11) Socio di società

Le tessere indicate ai n° 1 - 3 (lett. a) – 4 – 5 (lett. e) (limitatamente ai massaggiatori sociali) – 7 e 9 (lett. b), devono essere rilasciate per il tramite della Società di appartenenza, e per una sola Società.
